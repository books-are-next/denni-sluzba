---
title: Beznohý
contentType: prose
---

> Všemi stupni,  
> všemi stupni bolesti,  
> víry, naděje, lásky  
> jde člověk.

  

> Básnickým srdcem zvon osudů  
> bije a bije.

  

> Nemocný. Den co den  
> cestou v písku a bezu  
> u pavilonu chirurgie  
> napadá na protézu.

  

> Učí se chodit podle zdí,  
> zaťaté zuby, hořící oči,  
> chce, ať ho nevidí,  
> než jednou v sobotu  
> jak druzí půjde domů  
> s nesmírnou důvěrou  
> k cestám, k lidem a k životu,  
> s nesmírnou důvěrou milionů.

  

> Krok za krokem,  
> s očima hořícíma  
> cestou písku a bezu  
> u pavilonu chirurgie  
> napadá na protézu.

  

> A vám — co je?  
> Snad je vám horko, je vám zima?  
> S očima hořícíma,  
> s nesmírnou důvěrou  
> k cestám, k lidem a k životu —

  

> jděte!
