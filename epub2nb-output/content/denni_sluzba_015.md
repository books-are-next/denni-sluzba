---
title: "Kluci u\_řeky"
contentType: poetry
---

<section>

> Jde řeka na předměstí,  
> stárne a šediví.  
> Kdo by v ní hledal štěstí,  
> je plná škodlivin.

</section>

<section>

> Leskne se krysí břicho  
> a zrcadlí se dům,  
> proudem vlá tma a ticho  
> a slupka oblaku.

</section>

<section>

> Na břehu kluci dřepí,  
> jak myšky neslyšní,  
> a prostřed skel a střepin  
> chytají na višni

</section>

<section>

> v té řece na předměstí,  
> staré a šedivé.  
> A nedají se splésti,  
> věří, že ryba je.

</section>

<section>

> Slunce vře na kamení,  
> motouz se rozvíjí.  
> Pro rybáře to není.  
> Kluci však chytí. Oni chytí ji.

</section>
