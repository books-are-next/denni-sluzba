---
contentType: prose
---

Šedivá báseň

Houpe se kočár slunce  
nad šedou řadou šedých dní.  
Peřiny visí z oken,  
pensisti plouží se v parku,  
nic nepřibývá, nic neubývá, nic se nemění.

  

Vlak jede po železném mostě.

  

Šedivé ruce spájejí dráty,  
šedivé ruce drtí svor.  
V špitále penicilín zkouší Fleming.  
A někde pod tribunou  
Fermi spouští svůj první reaktor.

  

Tam či tam  
nějaký Einstein něco počítá.

  

Nebozez letadla nebe navrtává.

  

Ale jinak (říká se)  
nic nepřibývá, nic neubývá, nic se nemění,  
pensisti plouží se v parku,  
peřiny visí z oken,  
nad šedou řadou šedých dní  
kočár slunce se houpe.
