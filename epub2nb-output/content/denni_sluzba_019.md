---
title: Budík
contentType: poetry
---

> Tikání  
> v těhotném životě noci.  
> Kovové zoubky  
> hryznou pupečník rozbřesku.  
>                                                          Teď?

  

> Plazí se doutnák,  
> chvějí se  
> kuří nohy snu.  
> Peřiny světélkují.  
>                                               Teď? Teď?

  

> Oscilace  
> od košťat k vlasaticím,  
> teď…

  

>                                         Teď vybuchne  
> drásavým řevem  
> stříbrných pozounů  
> k zenitu namířených,  
> teď, rázem, prst, hlava,  
> ona včera večer,  
> lež, sulc za oknem,  
> kamna, celý život,

  

> zaléhá ucho jadernou energií světa  
> z jednoho atomu teď,  
> vrásní se nesličná pevnina  
> šlí, knížek, hřebene,

  

> teď překypování,  
> teď — já. Vezmi mne.
