---
title: "O\_psím andělu"
contentType: poetry
---

<section>

> Falešné slzy světel na asfaltu.  
> Snad myslel na fenku  
> či na kost vzpomínal tu —  
> nože kol uhrančivých  
> chytily, skříply  
> a rozdrtily.

</section>

<section>

> Vleče se pryč,  
> čelistí vykloubenou  
> kvílí — ne! kvílí — ne!  
> řve, padá, kňučí  
> a utichne.

</section>

<section>

> A lidi kolem  
> vidí:  
> černý a chlupatý,  
> s urousanými křídly  
> psí anděl leží zplihlý  
> a příliš velká bolest  
> po loužích šíří svatozář.

</section>

<section>

> Rozpolcená tma  
> nad tělem lomí rukama,  
> v sloupu do nebes  
> ztrnulé zvuky stanou.  
> Tak stranou  
> zatáhli ho.

</section>

<section>

> Je to však už jen hadr,  
> opršelý a trudovitý,  
> záhrobní hadr,  
> více nic.

</section>

<section>

> Anděl je na střechách,  
> komíny očichává  
> a hryže kosti létavic.

</section>
