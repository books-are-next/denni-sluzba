---
title: Ulice večer
contentType: poetry
---

<section>

> Nezná parád a lampionů.  
> Průvody asi neuvidí.  
> Vymletou dlažbou chodí domů  
> jen kočky a psi a lidi.

</section>

<section>

> Sahá — kam míč se dokutálí.  
> Křik rorýsů je hudbou sfér.  
> A přece — co jsme milovali,  
> o hvězdy brnká navečer.

</section>

<section>

> Nahoře v okně někdo hraje,  
> než se mu knedlík ohřeje.  
> Daleko k nebi, nejdál z ráje  
> tluče se píseň naděje.

</section>

<section>

> Poslední ohař ohlédne se,  
> v kredenci někde rachotí.  
> Poslední chlapec pivo nese  
> z poslední krčmy naproti.

</section>

<section>

> Na římse kytka zavírá se,  
> utichnou děti a jdou spat.  
> Zaplane okno. Zhasne zase.  
> Ulice stojí jako hrad.

</section>

<section>

> Jen mravenci spí v chodbách z písku —  
> zde pevný bod je vesmíru,  
> kde — stokrát popsán ve všem tisku —  
> žije ten nejmíň známý druh.

</section>
