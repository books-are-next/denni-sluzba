---
contentType: prose
---

Ulice večer

Nezná parád a lampionů.  
Průvody asi neuvidí.  
Vymletou dlažbou chodí domů  
jen kočky a psi a lidi.

  

Sahá — kam míč se dokutálí.  
Křik rorýsů je hudbou sfér.  
A přece — co jsme milovali,  
o hvězdy brnká navečer.

  

Nahoře v okně někdo hraje,  
než se mu knedlík ohřeje.  
Daleko k nebi, nejdál z ráje  
tluče se píseň naděje.

  

Poslední ohař ohlédne se,  
v kredenci někde rachotí.  
Poslední chlapec pivo nese  
z poslední krčmy naproti.

  

Na římse kytka zavírá se,  
utichnou děti a jdou spat.  
Zaplane okno. Zhasne zase.  
Ulice stojí jako hrad.

  

Jen mravenci spí v chodbách z písku —  
zde pevný bod je vesmíru,  
kde — stokrát popsán ve všem tisku —  
žije ten nejmíň známý druh.
