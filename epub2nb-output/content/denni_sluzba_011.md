---
title: Hroby zajatců
contentType: poetry
---

<section>

_Jemand erzählt von seiner Mutter…_

R. M. RILKE

> Šumava: býčí čela světů  
> na zemi zdupané  
> o sebe vzepřela se tu.

</section>

<section>

> Hranice pustá jako lože umrlčí,  
> dávno opuštěný dům.  
> Javory vzpurně trčí  
> k nebesům.

</section>

<section>

> A hřbitov rozpadlý,  
> pod černým bezem zdivočelý.  
> Co odnesly ty deště vlčí.  
> A co tu zapomněly.

</section>

<section>

> Pod hradbou zřícenou  
> čtyři hroby se nezasuly:  
> Kolisan Alexandr,  
> Gavril Kondratěnko,  
> Tantšenko Vladimír,  
> Henri Joly.

</section>

<section>

> Zajatci. Ve dvaačtyřicátém.  
> Dodnes však je tu obnažená zem,  
> jako by stan tu visel,  
> jako by těla vyvstávala blátem.

</section>

<section>

> Jako by za ruce drželi se.

</section>

<section>

> V šumění dešťů pod javory  
> jako by oheň plál,  
> někdo tu seděl,  
> někdo naslouchal.

</section>

<section>

> Někdo měl harmoniku,  
> na vlhké, nezhojené zemi.  
> Zvedá ji. Hrát chce.  
> Vypráví někdo o tažení.

</section>

<section>

> Někdo vypráví o své matce.

</section>
