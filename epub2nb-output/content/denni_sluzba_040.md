---
contentType: prose
---

Pathologie

Zde v Pánu leží  
jazyky chudáků,  
plíce generálů,  
oči udavačů,  
kůže mučednic,

  

v absolutnu  
sklíček mikroskopických.

  

Listuji v starozákonních lupíncích jater,  
v bílých pomnících mozků čtu  
hieroglyfy  
rozkladu.

  

Hle, křesťané,  
nebe, peklo a ráj  
ve flaštičkách.  
A není kvílení,  
ba ani povzdechnutí.  
Jen prach sténá.

  

Mlčí historie,  
vlásečnicemi  
procezená.

  

Rovnost němá. Bratrství němé.

  

A z trikolor trápení smrtelných  
nitky moudření  
den za dnem  
vytahujeme.
