---
title: Shrbená žena
contentType: prose
---

> Jde přes ulici,  
> zvedne střep.  
> Myslí si: Zabodne si to auto —  
> a co pak?

  

> A tak jej nese jako štíra,  
> jako prsten s jedem,  
> jako minu s cesty  
> do světa.

  

> A tak jej nese,  
> jako by nesla kámen  
> se svého starého srdce.

  

> A za jejími zády  
> ulice otvírá se,  
> dlažba se rozbíhá do dálky,  
> dužnatým vířením kol  
> vznítí se země mírná,  
> valí se auta,  
> burácejí autobusy s býčíma očima,  
> vpřed,  
> do nedozírna.
