---
contentType: prose
---

Nošení uhlí

Řadou  
nekonečnou  
jako hodiny,  
                        jako dny,  
                                          jako roky  
postupujete  
ze sklepů temnějších nežli stvoření světa  
k nebesům.

  

Po schodech, které se objevují a mizejí  
jako krutá slova básní,  
po stupních hromového mlčení  
zvoníte všemi kyblíky  
k nesmírnému šturmu  
věčnosti.

  

A nesete  
černou krev země  
po druhé prolitou  
                                  za nás za hříšné,  
nesete tuny teplé hmoty lidské,  
nesete tuny zamyšlení nerostného  
                 k hodině smrti naší amen,  
hodiny,  
               dny,  
                        roky,  
poschodí,  
                   poschodí,  
                                       poschodí,  
podkroví,  
                   nebe.

  

A všude  
zatopeno bude.
