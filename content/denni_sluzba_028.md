---
title: "Tramvaj v\_půl šesté ráno"
contentType: poetry
---

<section>

> V půl šesté ráno  
> město je kroky zotvíráno  
> a tma se sráží do světel.  
> Plazí se tramvaj plná těl.

</section>

<section>

> Tváře půl z noci a půl denní,  
> půl v novinách, půl v nevidění.  
> Pes tašky táhne, tlačí bota.  
> Hrou brzd se trhá anekdota.

</section>

<section>

> A jak se starý koráb zmítá,  
> valcíře ruka kořenitá  
> s doktorskou rukou z chlorseptolu  
> za jeden řemen chytnou spolu.

</section>

<section>

> O ruce ruka tiše ví  
> v červené arše úmluvy.  
> Pod smirkem dne už jiskří střecha,  
> ta tramvaj svým způsobem spěchá.

</section>

<section>

> To by ti v autech nevěřili:  
> ta tramvaj bude první v cíli.

</section>

<section>

> Ta tramvaj bude první v cíli.

</section>
