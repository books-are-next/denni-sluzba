---
title: "Večer v\_laboratoři"
contentType: prose
---

> A tady bílý kůň nevystoupí z hlubin,  
> neobjeví se ohnivý list.

  

> Přibit tisíci nezdary,  
> přibit tisíci nadějemi  
> sedět a číst,  
> sedět jak nejtišší tkadlec  
> a tkát a číst,

  

> kde si i verše lámou křídla,

  

> když už všichni odešli.

  

> Přibit tisíci nezdary,  
> přibit tisíci nadějemi  
> sedět jak nejtišší šelma  
> a rvát se a číst.

  

> Bílý kůň nevystoupí z hlubin,  
> neobjeví se ohnivý list.

  

> Mezi buňkami, mezi jehlami,  
> mezi plameny, mezi psy,  
> mezi hvězdami,  
> tam, kde se probouzíte,  
> tam, kde chodíte spat,  
> kde to snad nikdy nebylo a není —  
> hledat

  

> a nalézat.
