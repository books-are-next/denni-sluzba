---
title: "Stařec v\_noci"
contentType: prose
---

_Morálka je víc než intelekt_

ALBERT EINSTEIN

> Jako smítko  
> v oku věčnosti,  
> v kostlivém hnízdu  
> v koruně činžáku  
> sedí a čte.

  

> Smrt je ve sklepě  
> či v přízemí,  
> papírová smrt chudých domů,  
> není naděje,  
> smrt je ve sklepě  
> nebo na schodech,  
> ale on čte.

  

>                    Hmota je rovna energii.

  

> Čte,  
> hodlá objevit  
> vesmír.  
> Kosmický oheň plápolá  
> v chromém bubínku.

  

>                    Achilles nedohoní želvu.

  

> Rýže osychá na talíři,  
> z fajfky stoupá  
> pach mezihvězdné hmoty,  
> město opadá jako oceán,  
> čte, pohybuje rty,  
> je na poslední stránce.

  

>              Rychlost světla je mezná.

  

>              A dál je temnota.

  

> Ale on sedí a čte.

  

> Einsteine,  
> tak jste to myslel,  
> Einsteine?
