---
contentType: prose
---

Interna

Sedmibolestní,  
lazaři.  
Jak puklé sochy  
zem je přijmout má.  
Po nocích bráníme je  
těmahle rukama.

  

A venku den  
jako lví kůže  
na čtyři strany světa pne se,  
táhne houf ptáků  
sluncem zbrocených.

  

A tebe vidím,  
poledne sálá z černých očí tvých,  
jak denní hvězda  
stojíš nad domovem.  
A prsa dálky vidím  
a okno vidím  
v dálce démantové.

  

Sedmibolestní,  
lazaři!  
A okno vidím  
v dálce démantové!
