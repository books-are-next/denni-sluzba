---
contentType: prose
---

Přístav

Ale moře bylo změřeno  
a řetězy připoutáno k zemi.  
A země byla změřena  
a řetězy připoutána k moři.

  

Spustili  
jeřáby, vychrtlé anděle,  
vypočítali  
vytí ovdovělých sirén,  
předvídali  
nervosní nepokoj bójí,  
narýsovali  
labyrint cest kolem světa.

  

Sestrojili  
minotaury lodí.

  

Objevili pět kontinentů.

  

Země byla změřena  
a řetězy připoutána k moři.  
A moře bylo změřeno  
a řetězy připoutáno k zemi.

  

Ještě zbývá  
ten malý domek nad kanálem.  
Muž, který tiše mluvil,  
žena, která měla slzy v očích.  
Ještě zbývá večerní lampa,  
kontinent stolu,  
ubrus, racek, jenž neodlétá.

  

Ještě zbývá  
hrníček kafe,  
nejhlubší moře světa.
