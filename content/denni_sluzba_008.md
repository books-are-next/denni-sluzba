---
title: "O\_Popelce"
contentType: prose
---

> Popelka přebírá hrách:  
> zrníčka špatná, zrníčka dobrá,  
> ano a ne, ano a ne.  
> A nepodvádí. A neklame.

  

> Někde se smějí.  
> Někomu koně vyvádějí,  
> někdo si slavně pojede.

  

> Střevíc už přece není malý,  
> jen prsty když se uřezaly,  
> už je to pravda. Uvěřte.

  

> Popelka přebírá hrách:  
> zrníčka špatná, zrníčka dobrá,  
> ano a ne, ano a ne.  
> A nepodvádí. A neklame.

  

> Už jedou vozy s rolničkami,  
> už na bále se všechno klaní  
> té pozlacené nevěstě.

  

> Krev neteče, to jenom z dáli  
> červení ptáci přilétali,  
> rvali si peří po cestě.

  

> Popelka přebírá hrách:  
> zrníčka špatná, zrníčka dobrá,  
> ano a ne, ano a ne.

  

> Oříšků není, není prince,  
> jen se nám stýská po mamince  
> a je jen jedna naděje:  
> Popelka přebírá hrách.

  

> Tiše, jako když váží krovy,  
> skládají strojek hodinový,  
> anebo jenom mísí chléb.

  

> A třeba je to lehčí vzduchu,  
> třeba je to jen píseň v duchu,  
> třeba jen pírko pravdy je.

  

> Popelka přebírá hrách:  
> zrníčka špatná, zrníčka dobrá,  
> ano a ne, ano a ne.

  

> Popelka ví. A zná tu hloubku,  
> ví, že je sama, bez holoubků.  
> A přece ten hrách přebere.
