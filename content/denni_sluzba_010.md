---
contentType: prose
---

Domácí pán

Ptáky na stromech  
pokládá za své nepřátele.  
I lidi jdoucí kolem zahrady.  
I kloučky v trávě.  
A město celé.

  

Krtka zabíjí lopatou.  
Krvavý uzlíček leží,  
za náhrobek má celý dům.  
Pán chodí po hřbitově  
a spílá motýlům.

  

Ale pojednou  
zahrada se zvedá  
a odchází.  
Jdou javory, jdou hrušně,  
macešky běží do mlází,

  

táhnou pryč pažity  
a pochoduje plot,  
hrdě jde kočka  
a myšky běží o překot,

  

pospíchá kapusta,  
slepice, hrobaříci,  
s tlustými brýlemi  
syn vyjde na ulici

  

a jdou mu pod rukama  
a táhnou všichni pryč.  
A tak se vrací domů  
a vytahuje klíč,

  

na čtyři západy zamkne.  
Aby byl klid.

  

Neboť sám  
nemůže odejít.
