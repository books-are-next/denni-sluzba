---
title: Domácí pán
contentType: poetry
---

<section>

> Ptáky na stromech  
> pokládá za své nepřátele.  
> I lidi jdoucí kolem zahrady.  
> I kloučky v trávě.  
> A město celé.

</section>

<section>

> Krtka zabíjí lopatou.  
> Krvavý uzlíček leží,  
> za náhrobek má celý dům.  
> Pán chodí po hřbitově  
> a spílá motýlům.

</section>

<section>

> Ale pojednou  
> zahrada se zvedá  
> a odchází.  
> Jdou javory, jdou hrušně,  
> macešky běží do mlází,

</section>

<section>

> táhnou pryč pažity  
> a pochoduje plot,  
> hrdě jde kočka  
> a myšky běží o překot,

</section>

<section>

> pospíchá kapusta,  
> slepice, hrobaříci,  
> s tlustými brýlemi  
> syn vyjde na ulici

</section>

<section>

> a jdou mu pod rukama  
> a táhnou všichni pryč.  
> A tak se vrací domů  
> a vytahuje klíč,

</section>

<section>

> na čtyři západy zamkne.  
> Aby byl klid.

</section>

<section>

> Neboť sám  
> nemůže odejít.

</section>
