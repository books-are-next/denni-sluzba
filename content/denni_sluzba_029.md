---
contentType: prose
---

Stavba

A to jsou skutečné ruce,  
a to je škraloup skutečné kůže,  
a to je skutečný krok vpřed

  

mezi vápnem a mourem,  
mezi maltou a sluncem okoralým,  
mezi třískami a budoucností.

  

Zvoníme na zvony věder,  
přijímáme pod obojí způsobou  
chleba a piva,

  

vyznamenáni metály potu,  
ověnčeni pachem partyzánek  
pliváme na svou zem hluboko dole.

  

Vycházíme nad město,  
šedivá denní luna,  
jsme nahoře i dole, uvnitř i navrch.

  

Hřbety vítězných stěn,  
kolmé jak revoluce,  
třou se o naše dlaně.

  

Povětřím dereme se,  
žulová denní luna,  
jsme nahoře i dole, uvnitř i navrch,

  

jsme přesně uprostřed.

  

Netočte krky, korouhvičky!
