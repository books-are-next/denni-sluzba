---
title: Ambulance
contentType: poetry
---

<section>

> Přinášejí rozdrcené prsty,  
> spravte to, doktore.  
> Přinášejí vypálené oči,  
> uštvané sovy srdcí,  
> přinášejí sto bílých těl,  
> sto rudých těl,  
> sto černých těl,  
> spravte to, doktore,  
> přinášejí na mísách kamionů  
> šílenství krve,  
> řev masa,  
> ticho zuhelnatění,  
> spravte to, doktore.

</section>

<section>

> A zatím co šijeme  
> píď po pídi,  
> noc po noci,  
> nerv k nervu,  
> sval ke svalu,  
> oko k vidění,  
> přinášejí  
> ještě delší dýky,  
> ještě hromovější bomby,  
> ještě slavnější vítězství,

</section>

<section>

> idioti.

</section>
