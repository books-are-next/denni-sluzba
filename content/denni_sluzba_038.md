---
contentType: prose
---

Nemocní budoucnosti

Jako řetěz  
postupují ze světa ke špitálu  
a vespod zase zpět.  
Rumpál se točí,  
rychleji, pořád rychleji,  
rumpál se točí.

  

Nastává čas  
atomické rehabilitace.

  

A tehdy  
jejich vozíky budou raketové,  
beznozí rychlostí zvuku  
budou se řítit  
od města k městu,  
slepci radarovýma očima  
budou slabikovat  
vlnění éteru,  
automatické počitače  
hluchoněmým svěří  
tikání hvězd.

  

Tvrdé paprsky místo rukou.

  

Fotocela místo imaginace.

  

A synthetická játra  
budou vyměňovat  
o kvartálech let milostiplných.

  

Jestli ovšem  
snad  
nebude vynalezen  
futrál na bajonety,  
kůlna na bombu  
a milostí  
nebude  
zapotřebí.
